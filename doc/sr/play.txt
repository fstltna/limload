Гранично оптерећење — играње
============================

Овај документ садржи забелешке о томе како завршити поједине мисије
окршаја које стижу уз игру.

Прво покретање окршаја ће потрајати, док се генеришу разни подаци
(меморијске репрезентације модела и текстура, таблице авиона, итд).
Накнадна покретања ће бити много бржа, пошто ће генерисани подаци бити
кеширани на диску.

Џојстик је практично неопходан за играње, али ће послужити и најпростији.
Списак свих команди, са свезама џојстика и тастатуре, може да се види
и током играња, преко менија паузе (на тастер ``Esc``). За блиску
маневарску борбу, посебно је важно уочити команде за гас, промену оружја
(топ, ракете), захватање и промену мета, и пребацивање погледа између
праћења мете и инструмент-табле.

У случају да играчу усред борбе падне морал, може да искочи из авиона.
Међутим, треба имати у виду да се искакање из исправног авиона сматра
дезертирањем.


"Стижу"
-------

Овај окршај се бави блиском маневарском ваздушном борбом.

Пре него што уђу у топовски домет, непријатељски авиони нападају играча
ракетама. До ове фазе борбе долази при почетном приближавању, и касније
ако дође до већег раздвајања. Када радар непријатеља пређе у режим уског
снопа који претходи испаљивању ракете, у кабини почиње да трепће главна
лампица упозорења, и чује се испрекидани високи тон. Када се открије
испаљивање ракете, лампица остаје трајно упаљена, а звук прелази у
непрекидан тон. Од тог тренутка, играч има неколико секунди да изведе
маневар за избегавање ракете. Приближавање ракете види се на кружном
екрану покрај ХУД-а. Између центра екрана и ракете стоје две пречке, где
спољашња обележава четири секунде до удара, а унутрашња две секунде. Да би
се ракета што вероватније избегла, треба је прво поставити приближно на
леви или десни бок, кад прође спољашњу пречку што јаче скретати ка њој,
а пошто прође унутрашњу пречку и испаљивати мамце. Додатно помаже и ако
се овај маневар изводи у понирању, уместо у хоризонталној равни.

У фази напада топом, непријатељски авиони маневришу искључиво у равни,
покушавајући што пре да окрену нос ка играчу да би га ухватили на нишан.
Ако и играч користи исту тактику, брзо се успоставља режим „маказица“, где
у принципу побеђује авион са мањим радијусом заокрета. Овај радијус зависи
од карактеристика авиона, али и од тренутне брзине. Што мања брзина, то
мањи радијус заокрета. Међутим, ако играч превише успори, то пружа
непријатељу прилику да се удаљи и започне нове маказице, оближњим
непријатељима да сустигну и нападну играча, и умањује изгледе за
евентуално избегавање ракете. Зато је брзину најбоље одржавати у зони
најбоље маневарске брзине (600 км/ч индиковано за МиГ-29), при пуном
допунском сагоревању. Када се у маказицама непријатељ истера довољно
испред, може се кратко употребити ваздушна кочница како би се добила која
секунда више за нишањење топом. На ХУД-у (у режиму топа) појавиће се
покретни круг, који треба довести на непријатељски авион пре притискања
обарача. Линија која се креће по ободу нишанског круга показује растојање
мете, где пуна линија означава 1600 м. Мету која маневрише није вероватно
погодити изнад 400–600 м. За одржавање свесности о ситуацији, током оваквог
маневрисања важно је пратити мету погледом, али уз повремено освртање на
ХУД и инструмент таблу како би се пазило на параметре лета.

Поред топа, играч на располагању има и више типова ракета. Ракета се
испаљује тако што се ХУД пребаци у режим дате ракете, захвати се мета,
и држи неко краће време унутар угла пратеће главе ракете док се не
добије дозвола за испаљивање. Ако је мета унутар потребног угла, чује
се испрекидан тон, који прелази у непрекидан кад је испаљивање могуће.
Блиској борби најбоље пристају агилне ракете кратког домета (Р-60, Р-73).
Иако могу да се испале на непријатеља са било које стране, погодак је
највероватнији када се испале у зони репа мете, и знатно испод свог
највећег домета. Домет ракета зависи од висине на који се борба изводи
и брзине мете, и дат је скалом на левој страни ХУД-а (у режиму ракете).
На скали стоје три пречке, где горња пречка означава највећи домет ракете
ако мета не маневрише, средња пречка највећи домет у случају да мета
покуша да побегне, а доња пречка најмањи домет испод којег ракета неће
моћи правилно да отпочне праћење. Ракете средњег домета (Р-27) нису
превише корисне у блиској борби, јер треба више времена и простора да се
употребе, и лакше их је избећи. Упркос овоме, у фази приближавања играч
може да испали овакву ракету колико да би притерао непријатеља у
одбрамбени маневар, уместо да неометано пређе у фазу напада.


"Лавина"
--------

Овај окршај се бави нападом мета на земљи.

Да би се отпочео прецизан удар по земљи, играчев авион мора да буде
опремљен за адекватним наоружањем. Када је одговарајуће оружје одабрано,
приказ МФД-а ће се аутомаски променити на поглед инфрацрвене камере,
преко кога ће играч моћи да кружи кроз мете испод. Претрага камером је
аутоматска, тако да ће сваки објекат на земљи који је довољно близу за
свој емисиони отисак бити доступан за циљање. Могуће је мете на земљи
нападати и топом, али је топ често сувише слаб да нанесе озбиљну штету
уобичајеним земаљским метама, и захтева потпуно ручно нишањење
током напада.

Једном када је играч у режиму напада на земљу, ударити на земаљске мете је
прилично једноставно. Једино је неопходно да камера буде фиксирана на једну
од мета, и оружје може бити испаљено чим буде спремно. У случају навођених
ракета (Х-25), ако је мета унутар потребног угла, чује се испрекидан тон,
који прелази у непрекидан кад је испаљивање могуће. Играч такође може
користити ненавођене ракете (Б8М1), али је тада потребно углавном ручно
нишанити да би се погодило. Играч ће моћи боље да види мету уз помоћ
показатеља на ХУД-у (омогућеном преко увода са камере), али треба сам
да оцени када је напогодније да припуца да би погодио мету. (Трећи тип
оружја за напад на земљу су бомбе, али оне нису доступне у овој мисији.)

Иако су мете саме по себи беспомоћне, нису и незаштићене. У близини
оклопне групе возила раштркана је пешадија наоружана преносивим ракетама
земља–ваздух. Ове ракете су слабе и не превише делотворне, али их има пуно
и могу се очекивати са свих страна око возила. Посебно у току напада са
мале висине, играч је под сталном опасношћу да му се наједном за репом
нађе ракета. Некада су ракете испаљене толико близу, да играч има врло
мало времена за адекватну реакцију. Да би се ове ракете избегле, обично
је довољно избацити пар мамаца, додатно маневрисање је ретко потребно.


